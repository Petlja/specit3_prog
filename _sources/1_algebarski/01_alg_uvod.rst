Увод
====

Теорија бројева, као област, већ хиљадама година заокупља пажњу математичара, а у последњим деценијама  
сведоци смо да су неки од њених резултата постали изузетно значајни у свакодневном животу. Овде се 
пре свега мисли на чувени алгоритам *RSA* и сродне алгоритме, који су у основи многих протокола 
комуникације, као што је безбедно слање порука, доказивање аутентичности учесника у комуникацији, 
дигитално потписивање докумената и слично. 

Ово поглавље је осврт на елементарну теорију бројева, из угла алгоритмике. Централни појмови теорије 
бројева су дељивост, односно прости бројеви, а основна питања којима ћемо се бавити су:

- провера да ли је дати број прост (тест прималности броја)
- растављање броја на просте чиниоце (факторизација броја)
- одређивање највећег заједничког делиоца (НЗД) два или више бројева
- одређивање најмањег заједничког садржаоца (НЗС) два или више бројева
- решавање линеарних диофантских једначина
- проналажење свих простих бројева мањих од датог броја

Најпре ћемо проћи кроз познате алгоритме за решавање наведених проблема, са посебним освртом на 
њихову ефикасност. У наставку ћемо вежбати примене ових алгоритама у решавању разних проблемских 
задатака. 
