Још неки алгоритми са текстом
=============================

Како смо алгоритме за рад са текстом покрили прилично широко, овде ћемо за посебно заинтересоване 
читаоце да поменемо само још један мање познат алгоритам, сличан алгоритму КМП (алгоритам КМП је 
описан `овде <31_pretraga_podniske.html#id3>`_). 

Реч је алгоритму Манакера (Glenn Manacher), који проналази најдужи палиндром у ниски. Подразумева 
се да се слова палиндрома налазе на узастопним позицијама у ниске.

Веома наиван алгоритам би за сваки сегмент у датој ниски (опадајуће по дужини сегмента) проверио 
да ли дати сегмент представља палиндром. Сложеност овог алгоритма је чак :math:`O(n^3)`, јер се он у 
суштини своди на три угнежђене петље: спољна петља одређује дужину сегмента, средња одређује почетну 
позицију сегмента, а унутрашња проверава да ли је сегмент палиндром.

Бољи, али и даље наиван приступ је да се за сваку позицију као средину будућег палиндрома пронађе што 
веће проширење од те позиције налево и надесно, тако да се добија сегмент који је палиндром. Средња 
позиција се различито описује за сегменте парне и непарне дужине, па је згодно да се ова два случаја 
обраде раздвојено. Наиме, за сегменте непарне дужине почиње се од једног слова, а за сегменте парне 
дужине од два узастопна слова. Проширивање се врши додавањем по једног слова слева и сдесна и 
провером да ли су та два додата слова једнака. 

Манакеров алгоритам решава проблем налажења најдужег палиндрома у ниски у линеарном времену. 
Чињеница да уопште постоји алгоритам линеарне сложености који решава овај проблем може да делује 
невероватно када се са њом сретнемо први пут. Међутим, након што смо научили да постоје алгоритми 
линеарне сложености који налазе дату подниску у датој ниски (Кнут-Морис-Прат-ов алгоритам, 
Рабин-Карпов алгоритам, Бојер-Муров алгоритам), ово више и није толико изненађење. 

Манакеров алгоритам је детаљно описан у решењу задатка `Најдужа палиндромска подниска 
<https://petlja.org/biblioteka/r/Zbirka3/maksimalan_palindrom>`_ у Петљиној онлајн збирци, па га овде 
нећемо понављати. О овом алгоритму се може прочитати и на википедији (`Проблем најдужег палиндрома у 
стрингу <https://sr.wikipedia.org/wiki/Проблем_најдужег_палиндрома_у_стрингу>`_, а на енглеском, 
опширније: `Manacher's_algorithm <https://en.wikipedia.org/wiki/Longest_palindromic_substring#Manacher's_algorithm>`_).

